---
title: Mannenweekend | 11-13 juni
aliases:
  - movement/weblog/mannenweekend-11-13-juni
---

Zie voor foto’s bij dit verslag: [hier](http://www.flickr.com/photos/realityscheveningen/sets/72157624160076589/show/).

Een week geleden reisden de Scheveningse mannen af naar Nigtevecht voor een mannenweekend met de mannen van Passion for Life Abcoude en Christ Centered Christian Church Hattem. Ik mag best zeggen ‘het avontuur tegemoet’, omdat we geen idee hadden wat ons dat weekend te wachten stond.

We moesten het doen met de ietwat schreeuwerige machoflyer:

**Bang voor bloed?! Vegetarisch?! Ga dan niet mee! Alleen voor echte mannen!**

Afijn. Na deze selectieprocedure vertrokken we met Martijn, Remmelt, Jan, Rolf, Mark (van D) en ondergetekende. Wanneer je de hoop had om na arriveren de planning voor de rest van het weekend te ontvangen, zodat je daar je eigen plannen op aan kon passen om er zo een gebalanceerd, gedoceerd en gecontroleerd weekend van te maken, dan kon je die hoop laten varen...


**Per boot**  
Samen met die hoop voeren wij af. Je wist het ene moment niet wat je een uur later aan het doen was.. Dat zorgde misschien eerst voor wat onrust en onzekerheid, maar op een gegeven moment gaat er een knop om. Heerlijk!!! Laat maar komen!  
We vertrokken per platbodem vanaf een boerderij waar we de auto’s achterlieten. Alle spullen waren in de twee boten geladen. Onder die spullen ook vier stevige luchtbuksen, dus mijn hart begon al wat sneller te kloppen. Maar goed, varen dus. Er is iets met varen. De eerste paar uur zit je nog wat gespannen om je heen te kijken terwijl je je afvraagt wat de bestemming is, wat daar gaat gebeuren, en hoe lang het duurt om er te komen (en in mijn geval: wie al de maffe mannen uit Hattem en Abcoude waren). Naarmate het weekend echter vordert spoelen die vragen van je af en geef je je steeds meer over aan het moment zelf. Mijn schatting is dat we alles bij elkaar zo’n 14 uur gevaren hebben, maar het heeft ons geen moment verveeld. Waarschijnlijk zijn de beste gesprekken op de twee boten gevoerd.

**De kop eraf**  
Tijdens de tocht werd er een krat vol kippen ingeladen. Iedereen kon natuurlijk aan z’n slootwater aanvoelen wat daarmee ging gebeuren. We arriveerden bij de eindbestemming van vrijdag. Een boerderij met een groot veld waarop de tenten zo veel mogelijk om, maar toch vooral ook in de smeuïge vlaaien opgezet werden. Het weekend werd geopend met elkaar en met Jezus. Daarna werden de messen uitgedeeld. Voor iedereen een degelijk en vlijmscherp Browning zakmes. Na een duidelijke instructie door Matthijs (de voorganger van Hattem), werd door de meesten wat onwennig een kip gevangen. De één twijfelde nog wat, de ander zat al bovenop zijn kip met het mes in de aanslag.

Het is onwerkelijk wanneer het ‘slachten’ van een kip verder gaat dan het dapper en daadkrachtig openrijten van een celluloid verpakking, waarna de niet meer als kip te herkennen borstjes in repen of blokjes gesneden in de wok verdwijnen... Nu leeft en beweegt het, en wringt het zich los als je het niet krachtig genoeg vastpakt. Nu heb je niet slechts de optie erover na te denken dat het iets levends is geweest dat gedood is voordat het in je stoofschotel landde, maar moet je ook zelf dat leven beëindigen.

Goed. Daar had de één duidelijk wat meer moeite mee dan de ander. De boerenknecht wekte in ieder geval niet de indruk zijn hoofd met dit soort overdenkingen te pijnigen. Prima ook :-D. Na wat hilariteit, gepluk van veren en getrek aan ingewanden hingen de kippetjes eveneens zorgeloos aan dikke stokken boven het kampvuur. Echt supergoed en leerzaam om meegemaakt te hebben! De kop was eraf.

**Op jacht**  
De volgende ochtend trokken de twee groepen op tijd de weidse landen in met de vaste overtuiging een smakelijk ontbijt bij elkaar te schieten. Voor vertrek stoere praat, bij terugkomst slobberen op meegebrachte worstjes. Waar wij ons best deden om onze wijsheid uit jeugdklassiekers als Wambo de kleine Papoea in de praktijk te brengen, leken de eenden en aanverwante gevederden serieuzere lectuur tot zich genomen te hebben. Qua buit niet zo’n succes, maar wel genieten om door die weilanden te stappen op zoek naar een prooi.

**Het water op**  
’s Middags vertrokken de twee groepen weer per boot. De tenten bleven achter bij de boerderij. Na een mooie tocht arriveerden we bij een eiland ergens op een plas, vraag me niet waar. Waar het begin van het weekend nog wel wat aftasten was tussen de duidelijk verschillende groepen uit Abcoude, Hattem en Den Haag, zag je nu steeds meer kruisbestuiving. Super om, nu de kat uit de boom was, echt wat meer het hart achter het karakters te leren kennen!! Wat een mooie kerels, stuk voor stuk!  
De dag kende een aantal hoogtepunten. Ik zal dus geen hoogste punt uitroepen, maar de twee, wat mij betreft, hoogste toppen er uitpikken. Top één was het wakeboarden! Aan het einde van de middag, dus al lekker fris. We lagen aan een steiger midden op een plas, bezig met de voorbereiding van top twee, toen er ineens twee dikke speedboaten aan kwamen varen. Zo gauw het kwartje viel brak vooral de opwinding bij de Scheveningers door, en mensen die ’s middags nog een beetje ziek waren, waren wonderlijk genezen!!! Ik ga het verder niet beschrijven. De foto’s benaderen het al een stuk beter, maar het doen is echt een aanrader!!

**Poikie**  
Top twee was zaterdagavond/nacht. Berend, een machtige man van Abcoude, had autoriteit over het eten gekregen en wende die aan voor het maken van Zuid- Afrikaanse Poikies. Om 21.00 uur nog beginnen met een stoofpot is ongebruikelijk, maar dit weekend kraaide er geen haan naar. Toen de beide poikies gaar waren, bereikten we de tweede top, die, misschien wat overdadig poëtisch gesproken, reikte tot in de zevende hemel. Echt zo verrekte lekker supermals lamsvlees met beste kruiden en groentes…. En dat om een uurtje of 23.00.. Zelfs de meest introverte mannen begonnen stiekempjes te grommen van genot.

**Zondag**  
Dan buiten slapen. Ging prima. Volgende dag het water op. De gesprekken werden nu echt super. Harten zagen elkaar niet alleen, maar begonnen elkaar ook te raken en hier en daar samen te smelten. Wat een brute mannen van God allemaal! Echt een eer om die te mogen kennen en een avontuur om ze te leren kennen.  
Zondag was vooral de dag van het genieten van het varen, en het omvergeblazen worden door de krachtige woorden. Beide groepen hadden al de dag ervoor een woord voorbereid dat aan een aantal eisen moest voldoen. Het moest leven brengen, realiteit en relevant zijn, met passie worden gebracht en Christus moest centraal staan.  
Nou, dat deed het. Echt een bevestiging om te zien dat mannen die Jezus in hun hart hebben gesloten per definitie relevant zijn en een woord hebben dat gesproken moet worden. Niks om weg te stoppen of om voor weg te duiken! Supervet om Randy in zijn autoriteit te zien staan om met kracht zijn woord in ons hart te rammen.

Dit weekend gaf kracht aan individuen en smeedde sterke banden tussen de verschillende CotN gezinnen in Nederland. Ik spreek hierin de bijbelse hoop uit dat er door deze groep machtige mannen bijzondere dingen gaan gebeuren in Nederland! Lots of spiritual chicken’s are gonna lose their head!!

Martin van Diggele