---
title: ‘Link-Up Bouwt aan koninkrijk in Den Haag’
aliases:
  - movement/weblog/‘link-bouwt-aan-koninkrijk-den-haag’
---

Op zaterdag 13 november 2010 hebben negen mannen van de Link-up, in samenwerking met stichting Present Den Haag, hun handen uit de mouwen gestoken voor hun medemens. De liefde die ze van Jezus Christus in hun hart ontvangen hebben wilden ze praktisch maken. De hele dag hebben ze hard gewerkt om een hulpbehoevende Hagenaar zijn nieuwe appartement op te knappen en te verhuizen.  
**Lees meer in het verslag van Menno Kooistra**

De vrije zaterdag van de mannen begon al vroeg. Om 8 uur ‘s ochtends verzamelden ze thuis bij Martijn en Lianne. Voor koffie en thee was nog net tijd maar al snel bleek dat er veel moest gebeuren die dag. In hun gezelschap was Martijn Star van de stichting Present Den Haag. Hij legde kort uit wat de stichting doet en wat de plannen waren voor die dag.

**Stichting Present**  
De stichting in vijf woorden: ´Mensen in beweging voor elkaar´. Present is een makelaar tussen vrijwilligersgroepen en hulpzoekenden in Den Haag. Ze willen de maatschappelijke betrokkenheid laten groeien in de stad. Met vrijwilligers afkomstig uit het bedrijfsleven, kerken, de overheidssector en studentenverenigingen. Ze vinden het belangrijk dat mensen oog en oor hebben voor elkaar in Den Haag. Ze doen dit uit een christelijke identiteit. Zie ook [www.stichtingpresent.nl/denhaag](http://www.stichtingpresent.nl/denhaag).

**Het plan**  
Bij de stichting had meneer B. zich aangemeld voor hulp. Hij heeft in het verleden een hersenbloeding gehad waardoor één zijde van zijn lichaam niet goed werkt. Hij maakt gebruik van een scootmobiel en is zeer beperkt in zijn functioneren. Door omstandigheden moest hij verhuizen naar een verzorgingstehuis. Hier was voor hem een aanleunwoning beschikbaar. Het plan was om hem te helpen bij de verhuizing. We zouden als mannen hem helpen bij het opknappen van zijn nieuwe appartement. Ook zou er een begin gemaakt worden met het verhuizen van de inboedel. Naar gelang de beschikbare gaven in de groep werd deze gesplitst in twee teams, te weten een ‘klusteam’ en een ‘verhuisteam’.

De mannen met twee rechterhanden die dag waren Martijn van L, Daan, Jan, Gert Jan en Menno. De brute kracht werd verzorgt door Martijn S, Simcha, Mark Kegel en Bart.

**Klussen**  
Zoals afgesproken splitste de beide teams zich op. Het verhuisteam vertrok richting de oude woning van meneer B en het klusteam kwam aan bij het nieuwe appartement alwaar we hartelijk ontvangen werden door twee projectleiders van stichting Present. In al zijn enthousiasme had meneer B regel 1 van elke klusser met handen en voeten overtreden. Aan ons de ‘schone’ taak om alle muren en plafonds te verven terwijl er kort geleden nieuw zeil was gelegd in de hele woning. De gekozen kleuren waren vrij simpel. Zoals Daan het pakkend verwoorde: “Wit op het plafond, en blanke vla op alle muren”. We zijn hard aan de slag gegaan om de woning te voorzien van een nieuw kleurtje. Met tien rechterhanden ging dit verrassend snel. Na de lunch verlaat Daan met een brok in zijn keel het klusteam om te gaan helpen met verhuizen. Rond vijf uur ’s middags was de hele woning voorzien van een frisse laag Gammaverf, “Dat zeg ik, …”  
Mannen bedankt!

**Martijn vindt roeping**  
Meneer B. werd die dag opgevangen in een tijdelijk verzorgingstehuis. Toch besloot hij om in de loop van de middag ter plaatse te komen in zijn nieuwe woning. Zoals een echte preacher het betaamt ging Martijn het gesprek aan met meneer B. ‘De opening’ werd door hem gevonden toen meneer B. de vraag stelde: “Wie betaalt jullie eigenlijk?”. Martijn heeft mogen vertellen dat het de liefde van Jezus is die ons samen brengt en vervolgens om te zien naar onze medemens. Meneer B. vroeg niet echt door maar de dankbaarheid was wel in zijn ogen af te lezen. Rond zes uur die avond was alles opgeruimd en stonden er zelfs al een aantal kasten en meubels op hun plek.

**Bewogenheid**  
Toen we aan het einde van de dag als mannen bij elkaar kwamen waren we het over één ding eens; De blik in de ogen van meneer B. leek te zeggen: “Ik vind het allemaal wel prima, ik heb de hoop al lang opgegeven”. Dit raakte ons echt en, ook gezien de omstandigheden in het verzorgingstehuis, hadden we echt te doen met alle ouderen daar. We kregen het verlangen om het hier niet bij te laten maar in de toekomst naar deze mensen om te zien.

God had een bedoeling met deze dag, dat is duidelijk. Het was niet een simpel dagje klussen. We hebben ontzettend veel met elkaar gelachen en we zijn als broers van dezelfde Vader dichter naar elkaar toe gegroeid. Ook hebben we een kant van de samenleving gezien die je niet elke dag ziet. Laten we mensen zoals meneer B. in ons gebed bij God brengen. Hij zal ons duidelijk maken of hier een taak voor ons in de toekomst is weggelegd. We sloten de dag gezamenlijk af bij Martijn thuis alwaar Lianne ons opwachtte met een onbeperkte hoeveelheid erwtensoep.

Mannen, bedankt voor jullie inzet, laat de liefde van onze God gekend worden onder de mensen. Aan Hem brengen wij de eer, ook door onze daden.

Link-up Works!!

“Hieraan hebben wij de liefde gekend, dat Hij Zijn leven voor ons gesteld heeft; en wij zijn schuldig voor de broeders het leven te stellen. Zo wie nu het goed der wereld heeft, en ziet zijn broeder gebrek hebben, en sluit zijn hart voor hem, hoe blijft de liefde Gods in hem? Mijne kinderkens, laat ons niet liefhebben met het woord noch met de tong, maar met de daad en waarheid. (…) En dit is Zijn gebod, dat wij geloven in den Naam van Zijn Zoon Jezus Christus, en elkaar liefhebben, gelijk Hij ons een gebod gegeven heeft.”  
1 Johannes 3 : 11–24
